---
tags:
- מילים-של-שירים
- מילים-של-שירים
---

בא לי לומר לך שחיפשתי אותך
כי לאהבה אין זמן ואין גיל
אבל לא בא לי שתילחצי אז כותב
היי, קפצת לי כשהחלפת תמונת פרופיל
בא לי לומר לך שחסרת לי
אבל גם בא לי להרשים
אז מצטט את אביב
"מפתח המרחק
פתח לי שער של געגועים"

אני קורא בין השורות של מחשבות
ששיתפת שזוגיות הייתה לך נחל אכזב
ובא לי לומר
אני השטף שאחרי הגשם
עד עכשיו הסתפקת בשלל שרב
אם את מאבדת אחיזה כמו שלכת
תני לי להביא לך את הסתיו
אבל לא בא לי לבאס
אז שואל
מה איתך? מה המצב?

איך לומר לך שאני אוהב אותך
לא מוצא את המילים
אז אני שולח לך
סרטון של חתולים

בא לי לומר
זוכרת אז בתיכון?
חיינו כמו בסרט נעורים
את גילמת את מלכת השכבה ואני
בתפקיד הידיד
השירים שרקדנו בנשף כשהבנת
שאני מה שחיפשת עדיין מתנגנים באזניי
אבל מרגיש לי שזה קיטש אז כותב
קולטת כמה זמן עבר מהתיכון?
וואי וואי

בא לי לומר
קשה לשכוח כמה מר
היה אז טעם הפרידה
במקום בו עמדת נשאר רק אוויר
בלי חמצן
ואני התהפכתי במיטה מציפייה שתשובי
ואת לא באת
אבל לא בא לי לעשות לך רגשי אז כותב
צחוקים, אני זוכר את היום שנסעת


ובא לי לשאול
למה לא ענית למכתבים שלי
למה עפת כמו פרפר תעתוע
בא לי לשאול
למה לא רצית את המילים שלי
למה נתת לתהום הגעגוע
להלבין לי לילות ולצבוע באפור
עמוק את הימים
אבל בא לי לצאת קליל
אז שולח לך את האות ח
שלוש פעמים

איך לומר לך שאני אוהב אותך
לא מוצא את המילים
אז אני שולח לך
סרטון של חתולים

ואחרי הכל
בא לי שתדעי כמה ניסיתי
כמה שרציתי למצוא את המילים
הלכתי וחיפשתי בשירים של אחרים
ועדיין לא מצאתי איך לומר שאת
נהר מים מתוקים במלח המדבר
בטח תחשבי שזה מוזר
איש של מילים שלא אומר דבר

איך לומר לך שאני אוהב אותך
לא מוצא את המילים
אז אני שולח לך
סרטון של חתולים

איך לומר לך שאני אוהב אותך
לא מוצא את המילים
אז אני שולח לך
סרטון של חתולים

מקור: Musixmatch
